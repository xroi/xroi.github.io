---
cssclasses:
  - rtl-class
---
**אוּלְטְרָה רוֹמַנְטִי אוּלְטְרָה צִינִי**

צִרְעָה מְטֻפֶּשֶׁת מָה אַתְּ עוֹשָׂה  
(הַגַּב שֶׁלִּי מִנַּחַת לִצְרָעוֹת)  
וְדַרְכָּן נִזְרָמוֹת גְּחָמוֹת הָעוֹלָם  
בַּעֲקִיצוֹת מִזְדַּמְּנוֹת וּבִלְתִּי מַזִּיקוֹת בִּבְדִידוּתָן  
  
אֲנִי אוּלְטְרָה רוֹמַנְטִי  
חוֹשֵׁב בְּשָׂפָה שֶׁל פְּרָחִים  
וּמָה אִם אֶתֵּן לְךָ אֶחָד בְּכָל יוֹם  
לְעוֹלְמֵי עַד  
וּכְשֶׁקַּרְנֵי הַחַמָּה יִזְרָחוֹ עַל הָאָרֶץ הַבְּתוּלָה  
הַתּוֹלָעִים שֶׁבַּאֲדָמָה יְבַקְּשׁוּ לָזוּן עַל גּוּפוֹת הַמֵּתִים  
שָׁם אַתְּ תִּהְיִי  
תַּחַת הַר שֶׁל פְּרָחִים  
שֶׁמִּתּוֹכוֹ מְבַצְבְּצִים שְׁנַיִם שְׁתוּלִים  
שֶׁמְּסַמְּלִים אֶת אַהֲבָתֵנוּ  
  
אֲנִי אוּלְטְרָה צִינִי  
יוֹשֵׁב כָּפוּף אֶל מוּל הַמָּסָךְ הַמַּחְוִיר    
וּמַמְתִּין לִנְפִילָתָהּ שֶׁל הָאִימְפֶּרְיָה הָרוֹמִית  
וָאַתְּ וְכָל נוֹשְׂאֵי דִּגְלִיהָ  
בִּשְׁנַת עֶשֶׂר וְאַרְבַּע מֵאוֹת לִסְפִירָתוֹ יְצַלְצְלוּ פַּעֲמוֹנֵי הַכְּנֵסִיָּה הָאֲפֹרִים  
וַיִּבְרְחוּ הָעַכְבָּרִים הָאֲפֹרִים לַחֲדָרִים אֲפֹרִים  
שָׁם אַתְּ תִּהְיִי  
תַּחַת הַר שֶׁל דְּגָלִים  
שֶׁמֵּעָלָיו נִשָּׂאִים שְׁנַיִם שְׁתוּלִים  
שֶׁמְּסַמְּלִים אֶת אֲשֶׁר יָכוֹל הָיָה לִהְיוֹת  
  
וְהַמִּלִּים לְעִתִּים גּוֹעֲשׁוֹת בּוֹקְעוֹת    
לְהִתְרַצּוֹת לִהְיוֹת רוֹמַנְטִיּוֹת בִּכְדִי  
וְצִינִיּוֹת בִּכְדִי שֵׁנִי  
וּמְאוּנְטָרוֹת כָּרָאוּי כְּדֵי לְמַלֵּא אֶת שְׁנֵי הַתַּפְקִידִים  
וְאִם הַשִּׁיר יִהְיֶה מַסְפִּיק אָרֹךְ  
הַאִם יִהְיֶה בּוֹ כְּדֵי לְפַצּוֹת עַל אִי בְּהִירוּתוֹ  
אִם אִי בְּהִירוּתוֹ הִיא רְצוֹנוֹ שֶׁל הַשִּׁיר  
כָּךְ יְהִי לְעוֹלְמֵי עַד